۶۳ ۔ المنافقون
	یہ سورت مدنی ہے اور بسم اللہ سمیت اس کی بارہ آیات ہیں۔
	اس کا آغاز ہی اس بات سے کیا گیا ہے کہ جس طرح فی زمانہ بعض منافقین قَسمیں کھاتے ہیںکہ تُو ضرور اللہ کا رسول ہے اور اللہ خوب جانتا ہے کہ واقعۃً تُو اللہ کا رسول ہے مگر اللہ یہ بھی گواہی دیتا ہے کہ منافقین جھوٹے ہیں، اسی طرح آخَرِین کے دَور میں مسلمانوں میں سے ایک کثیر تعداد کا یہی حال ہوچکا ہوگا۔ وہ رسول اللہ صلی اللہ علیہ و سلم کی رسالت پر ایمان کے اظہار میں قَسمیں تو کھائیں گے مگر اللہ تعالیٰ اس بات پر گواہ ہوگا کہ وہ محض منہ کی قَسمیں کھاتے ہیں اور ایمان کے حقیقی تقاضے پورے نہیں کرتے۔
	اسی سورت میں آنحضور صلی اللہ علیہ و سلم کی زندگی میں پیدا ہونے والے رئیس المنافقین یعنی عبداللہ بن اُبی بن سلول کا ذکر آیا ہے کہ کس طرح اس نے ایک غزوہ سے واپسی پر رسول اللہ صلی اللہ علیہ و سلم کی واضح طور پر انتہائی گستاخی کی تھی یہاں تک کہ اپنے متعلق اہل مدینہ میں سے سب سے معزز ہونے کا دعویٰ کیا اور اس کے برعکس آنحضور صلی اللہ علیہ و سلم کے متعلق گستاخانہ کلمات کہتے ہوئے یہ دعویٰ کیا کہ وہ مدینہ جانے پر رسول اللہ صلی اللہ علیہ و سلم کو مدینہ سے نکال دے گا۔ اللہ تعالیٰ کی تقدیر نے جو کچھ دکھایا وہ اس کے بالکل برعکس تھا کہ آنحضرت صلی اللہ علیہ و سلم نے اپنے عفو کا عظیم نمونہ دکھاتے ہوئے، طاقت رکھتے ہوئے بھی اس کو مدینہ سے باہر نہ نکالا اور اسکے مرتے دم تک اس کے لئے استغفار کرتے رہے یہاں تک کہ بالآخر اللہ تعالیٰ نے حکماً منع فرمادیاکہ آئندہ اس کی قبر پر کھڑے ہوکر اس کے لئے دعائے مغفرت نہ کیا کریں۔