۸۱ ۔ الکوثر
	یہ سورت مکی ہے اور بسم اللہ سمیت اس کی چار آیات ہیں۔
	سورۃ الماعون کے معاً بعد آنحضرت صلی اللہ علیہ و سلم کو ایسیکوثر عطا کرنے کی خوشخبری دی گئی ہے جو کبھی ختم نہیں ہوگی۔ ایک تو یہ معنی ہے کہ وہ اموال جو وہ اللہ تعالیٰ کی راہ میں خرچ کریں گے اگر وہ انہیں بے دریغ بھی خرچ کریں تو پھر بھی اللہ تعالیٰ مزید اموال عطا فرماتا چلا جائے گا۔ اور سب سے بڑی خوشخبری یہ ہے کہ آپؐ کو قرآن عطا ہوا جس کے مضامین کبھی نہ ختم ہونے والے خزانہ کی طرح قیامت تک بنی نوع انسان کے فائدہ کے لئے جاری و ساری رہیں گے۔ اس کے مضامین کا کوئی احاطہ نہیں کرسکے گا۔
	اس کے بعد یہ فرمایا گیا ہے کہ تُو اِس عظیم انعام کے شکرانے کے طور پر عبادت کر اور قربانی دے۔ یقینا تیرا دشمن ہی ابتر رہے گا اور تیرا فیض کبھی ختم ہونے والا نہیں۔