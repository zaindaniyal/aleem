۲۶ ۔  الشعراء
	یہ مکی سورت ہے اور بسم اللہ سمیت اس کی دو سو  اٹھائیس آیات ہیں۔
	اس سورت کا آغاز ایک دفعہ پھر بعض مقطعات سے کیا گیا ہے اور اس میں لفظ ’’س‘‘ بطور حرف مقطعہ پہلی بار نازل فرمایا گیا ہے۔ اس کے مختلف معانی ہوسکتے ہیں اور ہیں لیکن بعض اہل علم ان مقطعات کی تشریح اس طرح کرتے ہیں کہ ’’ط‘‘ سے مراد طیب اور ’’س‘ ‘سے مراد سمیع اور ’’م‘ ‘سے مراد علیم ہے۔
	گزشتہ سورت کے آخر میں بتایا گیا تھا کہ جب انسان دعا کا انکار کرکے اللہ تعالیٰ سے اپنا تعلق قطع کرلیتا ہے تو اسے اس کے نتیجہ میں ہر قسم کی روحانی بیماریاں چمٹ جاتی ہیں۔ اس سورت میں اسی کی مثال کے طور پر ان قوموں کا ذکر ہے جن سے دعا کے انکار کے نتیجہ میں اللہ تعالیٰ نے یہی سلوک فرمایا۔ ان سب منکر قوموں کے ذکر کے بعد اَلْعَزِیْزُ الرَّحِیْم کی جو تکرار آئی ہے وہ بتاتی ہے کہ پھر اللہ تعالیٰ نے اُن کو  رحیم ہونے کے سبب سے دوبارہ موقع عطا فرمایا کہ شاید وہ رجوع کریں مگر پَے بہ پَے ایسا ہوتا  رہنے کے باوجود  انجام کار  وہ حق کو ٹھکراتے رہے اور پھر 
اللہ تعالیٰ نئی رحمت کے ذریعہ ان پر نازل ہوتا رہا۔
	یہاں ’’اَلْعَزِیْز‘‘ کی تکرار بتا رہی ہے کہ اللہ کے دشمنوں نے تو انبیاء کو ذلیل اور رسوا کرنے کی کوشش کی مگر اُن کے ربّ ِعزیز نے ان کو دائمی عزت عطا فرمائی۔
	اس کے بعد آنحضرت صلی اللہ علیہ و سلم کو ارشاد فرمایا گیا ہے کہ اپنے قریبی رشتہ داروں کو اُن کے بدانجام سے ڈرا  اور  جو  روحانی رشتہ دار تجھے عطا فرمائے گئے ہیں ان پر اپنی رحمت کے  پَر جھکادے۔ اگر کفر کرنے والے اپنے کفر پر مُصِر رہیں تو اعلان کردے کہ مَیں تمہارے کفر سے بیزار ہوں اور میرا توکل تو محض اللہ ہی پر ہے جو بہت غالب اور حکمت والا اور بار بار رحم فرمانے والا ہے اور دعاؤں کو بہت سننے والا اور بہت جاننے والا ہے۔
	اس کے بعد ایک ایسی دلیل دی گئی ہے جس سے قطعی طور پر ثابت ہوتا ہے کہ انبیاء پر بہرحال شیطان نہیں اتر سکتے کیونکہ نہ وہ ’’اَفَّاک‘‘ ہوتے ہیں اور نہ ’’اَثِیم‘‘۔  یعنی وہ نہ تو جھوٹ بولنے والے ہوتے ہیں اور نہ گنہگار ہوتے ہیں اور ان کے سچے ہونے پر  اُن کے گرد و پیش رہنے والے سب گواہ ہیں۔
	آنحضرت صلی اللہ علیہ و سلم پر نازل ہونے والے کلام کی عظمت میں ایک یہ بات بھی داخل ہے کہ یہ عظیم الشان شعریت سے پُر ہے اور قرآن کریم کی شعری فصاحت و بلاغت سے متاثر ہوکر بہت سے شعراء نے شعر کہنے ہی چھوڑ دیئے تھے۔ لیکن اس کے نتیجہ میں یہ گمان کرنا کہ نعوذ باللہ من ذٰلک، رسول اللہ صلی اللہ علیہ و سلم خود ایک اعلیٰ درجہ کے شاعر تھے اس لئے غلط ہے کہ شاعر تو  ہر وادی میں بھٹکتا پھرتا ہے مگر قرآن تو ایسی کتاب نہیں جو بے سبب ہر وادی میں بھٹکتی پھرے۔
	اس کے ساتھ ہی ان شعر کہنے والے مسلمانوں کی بطور استثناء بریت فرمادی کہ جو ایمان لائے، نیک عمل بجالائے اور اللہ تعالیٰ کا ذکر کثرت سے کرتے ہیں اور جب اُن پر ظلم کیا گیا تو اس کا بدلہ لیتے ہیں۔ یہاں اُن مسلمان شعراء کی طرف اشارہ ہے جنہوں نے اُس وقت اپنے شعروں کے ذریعہ بدلہ لیا جب کفار کے بدگو شعراء نے آنحضرت صلی اللہ علیہ و سلم پر حملہ کیا۔