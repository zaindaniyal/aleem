۶۲ ۔ الجمعۃ
	یہ سورت مدنی ہے اور بسم اللہ سمیت اس کی بارہ آیات ہیں۔
	یہ سورت گزشتہ سورت میں مذکور تمام پیشگوئیوں کی جامع ہے اور اس میں جمع کا ہر معنی بیان فرما دیا گیا ہے۔ یعنی حضرت اقدس محمد مصطفی صلی اللہ علیہ و سلم آخَرِین کو اوّلین کے ساتھ جمع کرنے کا موجب بنیں گے اور اپنی جلالی اور جمالی صفات کے جلووں کو بھی جمع فرمائیں گے اور جمعہ کے روز جو مسلمانوں کو ہر ہفتے جمع کیا جاتا ہے اس کا بھی اسی سورت میں ذکر ہے۔
	اور اس کے آخر پر یہ پیشگوئی بھی کردی گئی کہ بعد کے آنے والے مسلمان مال کمانے اور تجارتوں میں مشغول ہوکر آنحضورصلی اللہ علیہ و سلم کو تنہا چھوڑ دیں گے۔ اس آیت کے متعلق بعض علماء کا یہ کہنا کہ گویا آنحضور صلی اللہ علیہ و سلم کے زمانہ میں ایسا ہوا کرتا تھا کہ آپؐ کے انتہائی مخلص صحابہؓ جنہوں نے کبھی آنحضور صلی اللہ علیہ و سلم کو خطرناک جنگوں میں بھی تنہا نہیں چھوڑا، جب تجارتی قافلوں کی خبریں سنا کرتے تھے تو آپؐ کو چھوڑ کر اُن کی طرف بھاگ جایا کرتے تھے۔ یہ آنحضور صلی اللہ علیہ و سلم کے صحابہؓ پر ایک بہتان ہے۔ یقینا اس میں آخَرِین کے دور کے مسلمانوں کا ذکر ہے جو عملاً اپنے دین سے غافل ہوچکے ہوں گے اور رسول اللہ صلی اللہ علیہ و سلم کے پیغام سے کوئی سروکار نہ رکھیں گے۔