۶۱ ۔ الصّفّ
	یہ سورت مدینہ میں نازل ہوئی اور بسم اللہ سمیت اس کی پندرہ آیات ہیں۔
	پچھلی سورت کے آخر پر جس عہدِ بیعت کا ذکر ہے اس میں صرف مومن عورتوں کی ذمہ داریوں کا ذکر ہی نہیں ہے بلکہ مومن مرد بھی عہدِ بیعت کے ذریعہ اسی قسم کی روحانی بیماریوں سے اجتناب کا عہد کرتے ہیں۔ پس دونوں کو سورۃ  الصّفّ کے آغاز میں یہ تاکید ہے کہ اپنے عہدِ بیعت میں منافق نہ ہوجانا اور یہ نہ ہو کہ دوسروں کو تو نصیحت کرتے رہو اور خود اس پر کاربند نہ ہو۔ اگر تم اخلاص کے ساتھ عہد بیعت پر قائم رہوگے تو اللہ تعالیٰ تمہارے دل ایک دوسرے سے اس طرح پیوستہ کردے گا کہ تمہیں ایک سیسہ پلائی ہوئی دیوار کی طرح دشمن کے مقابل پر کھڑا کردے گا۔
	اسی سورت میں حضرت اقدس محمد مصطفی صلی اللہ علیہ و سلم کے متعلق حضرت عیسیٰ علیہ الصلوٰۃ والسلام کی پیشگوئی کا بھی ذکر ہے جس میں حضرت محمد مصطفی صلی اللہ علیہ و سلم کے دوسرے نام یعنی احمدؐ  کا ذکر فرمایا جو جمالی شان کا مظہر ہے۔ احمدؐ  کے تعلق میں اس کے بعد جو ذکر ملتا ہے اس سے صاف ثابت ہے کہ آنحضور صلی اللہ علیہ و سلم کا ایک جمالی مظہر آخَرِین کے زمانہ میں پیدا ہوگا۔ اس وقت جو اسلام کی جمالی رنگ کی خدمت کی اس کو اور اس کے متبعین کو توفیق ملے گی وہ نقشہ صاف ظاہر کر رہا ہے کہ یہ ایک مستقبل کی پیشگوئی ہے۔
	چونکہ اس سورت کے آخر پر حضرت عیسیٰ علیہ الصلوٰۃ والسلام اور آپؑ کی پیشگوئیوں کا ذکر چل رہا ہے اس لئے جس طرح آپؑ نے یہ اعلان کیا تھا کہ کون ہے جو اللہ کے لئے آپؑ کا مددگار بنے گا، اُسی طرح لازم ہے کہ دَورِ آخَرِین میں جب دوبارہ یہ اعلان ہو تو تمام وہ مسلمان جو سچے دل سے ان پیشگوئیوں پر ایمان لائے ہیں وہ بھی یہ اعلان کرتے ہوئے مسیحِ محمدیؐ کے جھنڈے تلے جمع ہوجائیں کہ ہم ہر طور سے آنحضرت صلی اللہ علیہ و سلم کے دین کی نصرت کے لئے مسیحِ محمدیؐ کے خدمتِ دین کے کاموں میں اس کے مددگار ہوں گے۔