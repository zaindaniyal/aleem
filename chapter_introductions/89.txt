۸۹ ۔ الفجر
	یہ سورت ابتدائی مکی دَور میں نازل ہوئی اور بسم اللہ سمیت اس کی اکتیس آیات ہیں۔
	اس سورت کا نام الفجر ہے اور فجر کے طلوع پر دس راتوں کو گواہ ٹھہرایا گیا ہے اور پھر دو اور ایک کو بھی گواہ ٹھہرایا گیا ہے جو کُل تیرہ بنتے ہیں۔ یہ تیرہ سال ابتدائی مکی دَور کی طرف اشارہ فرمارہے ہیں جس کے بعد ہجرت کی فجر طلوع ہونی تھی۔
	ان آیات کی اَور بھی بہت سی تشریحات پیش کی گئی ہیں جن میں آ خرین کے دَور میں طلوع ہونے والی ایک فجر کا بھی اشارہ ملتا ہے لیکن اوّل فجر جو ہے اس کا ذکر بڑی قطعیت سے ملتا ہے اس لئے اسی کے ذکر پر اکتفا کرتے ہیں۔
	اس سورت کی بقیہ آیات میں بار بار بنی نوع انسان کی خدمت کی تحریص کی گئی ہے۔ فرمایا غریبوں اور مظلوم قوموں کو آزادی دلانے کے سلسلہ میں جو بھی محنت کرے گا اس کے لئے خوشخبری ہے کہ وہ عظیم جزا پائے گا۔ اور سب سے بڑی خوشخبری آخری آیت میں یہ عطا فرمائی گئی ہے کہ وہ اس حال میں مرے گا کہ اللہ تعالیٰ اس کی روح کو یہ فرماتے ہوئے اپنی طرف بلائے گا کہ اے وہ نفس! جو میرے بارہ میں کلیۃً مطمئن ہوچکا تھا، صرف راضی ہی نہیںبلکہ مَرْضِیَّہ بھی تھا یعنی میری رضا بھی اس کو حاصل تھی، اب میرے بندوں میں داخل ہوجا اور اس جنت میں داخل ہوجا جو میرے بندوں کی جنت ہے۔