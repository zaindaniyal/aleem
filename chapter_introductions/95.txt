۹۵ ۔ التّین
	یہ سورت مکی ہے اور بسم اللہ سمیت اس کی نو آیات ہیں۔
	سورۃالانشراح کے بعد سورۃالتین آتی ہے جو دراصل اس بات کی تشریح ہے کہ فَاِنَّ مَعَ الْعُسْرِ یُسْرًاo  اِنَّ مَعَ الْعُسْرِ یُسْرًاo
	 اس میں ایک لامتناہی ارتقاء کی خبر دی گئی ہے۔ اس میں تِیْن اور زَیتُون کو گواہ ٹھہرایا گیا یعنی آدم اور نوح علیہما الصلوٰۃ والسلام کو اور طُوْرِ سِینِین یعنی حضرت موسیٰ علیہ الصلوٰۃوالسلام کے اُس پہاڑ کو جس پر اللہ تعالیٰ کی تجلی ہوئی اور پھر اس بَلَدِ اَمین کو جو آنحضرت صلی اللہ علیہ و سلم کی آماجگاہ تھا۔ اس تدریجی روحانی ترقی کے ساتھ یہ اعلان فرمادیا کہ اسی طرح ہم نے انسان کو ادنیٰ حالتوں سے ترقی دیتے ہوئے انسان کی آخری ارتقائی منزلوں تک پہنچایا ہے۔ لیکن جو بدنصیب اس سے استفادہ نہ کرے اسے ہم نچلے درجہ کی طرف لَوٹنے والوں میں سب سے نیچے لَوٹادیا کرتے ہیں۔ گویا ایک لامتناہی ترقی ٔ معکوس کا ذکر ہے۔ لیکن وہ جو ایمان لائیں اور نیک اعمال بجا لائیں اُن کی روحانی ترقیات لامحدود ہوں گی۔پس جو اس کے بعد بھی دین کے معاملہ میں رسول اللہ صلی اللہ علیہ وسلم کو جھٹلائے تو اللہ تعالیٰ اس کے معاملہ میں سب سے بہتر فیصلہ کرنے والا ہے۔