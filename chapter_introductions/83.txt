۸۳ ۔ المُطَفّفین
	یہ سورت مکی ہے اور بسم اللہ سمیت اس کی سینتیس آیات ہیں۔
	اس سورت میں ایک دفعہ پھر میزان  کی طرف انسان کو متوجہ فرمایا گیا ہے کہ تم تبھی کامیاب ہوسکتے ہو اگر عدل پر قائم ہو۔ یہ نہ ہو کہ لینے کے پیمانے اَور ہوں اور بانٹنے کے پیمانے اَور۔ اس میں اِس دور کی تجارت کا بھی تجزیہ فرمادیا گیا ہے۔ بڑی بڑی امیر قومیں جب بھی غریب قوموں سے سودا کرتی ہیں تو لازماً اس سودے میں ہمیشہ غریب قوموں کا نقصان ہوتا ہے۔ فرمایا کیا یہ لوگ سوچتے نہیں کہ ایک بہت بڑے حساب کتاب کے دن وہ اکٹھے کئے جائیں گے جس میں ان کے دنیا کے سودوں کا بھی حساب ہوگا۔ یہ وہ  یَومُ الدِّین ہے جس کا ذکر پچھلی سورت کے آخر پر گزرا ہے۔
	 اس کے بعد کی آیات میں واضح طور پر   یَومُ الدِّین کا ذکر فرماکر متنبہ کیا گیا کہ   یَومُ الدِّین کے منکرین پہلے زمانوں میں بھی ہلاک کردیئے گئے تھے اور زمانہ آخَرِین میں بھی بدانجام کو پہنچیں گے۔
	اس کے بعد کی آیات میں اہلِ جہنم اور اہلِ جنت کا تقابلی جائزہ پیش فرمایا گیا ہے اور متنبہ فرمایا گیا ہے کہ اس دن وہ لوگ جن سے یہ دنیا میں تمسخر کرتے ہوئے آوازے کستے اور آنکھوں کے اشاروں سے ان کی تذلیل کرتے ہوئے انہیں کافر گردانا کرتے تھے، وہ اُن کفار پر ہنسیں گے اور اُن سے پوچھیں گے کہ بتاؤ اب تمہارا کیا حال ہے؟