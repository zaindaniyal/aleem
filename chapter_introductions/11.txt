۱۱ ۔  ہود
	یہ مکی سورت ہے اور بسم اللہ سمیت اس کی ایک سو چوبیس آیات ہیں۔
	اس کا گزشتہ سورت سے جو تعلق ہے اسے گزشتہ سورت کے تبصرہ میں واضح کردیا گیا ہے۔اس سورت کا یہ پہلو بہت نمایاں ہے کہ اس کی آیت نمبر ۱۱۳  فَاسْتَقِمْ کَمَا اُمِرْتَ وَمَنْ تَابَ مَعَکَ کی رُو  سے آنحضرت صلی اللہ علیہ وسلم پر ایسی بھاری ذمہ داری آپڑی کہ آپؐ نے فرمایا:  شَیَّبَتْنِیْ ھُوْدٌ کہ مجھے تو سورۃ ہود نے بوڑھا کردیا۔ نیز اس سورت میں ان قوموں کا ذکر ہے جو انکار کی وجہ سے ہلاک کردی گئیں۔ ان لوگوں کے غم کی وجہ سے بھی آنحضرت صلی اللہ علیہ وسلم کو بہت دکھ پہنچا۔
	اس سورت کی آیت نمبر۸ ۱  رسول اللہ صلی اللہ علیہ و سلم کے حق میں آپؐ سے پہلے کی ایک گواہی کا بھی ذکر کرتی ہے یعنی حضرت موسیٰ علیہ الصلوٰۃ والسلام کی گواہی اور ایک ایسے گواہ کا بھی ذکر کرتی ہے جو آنحضرت صلی اللہ علیہ و سلم کے بعد پیدا ہونے والا ہے۔ اِس گواہ کا ذکر سورۃ البروج میں ان الفاظ میں ملتا ہے وَشَاھِدٍ وَّمَشْھُوْد کہ ایک زمانہ ہوگا جس میں ایک عظیم شاہد ایک عظیم تر مشہود یعنی رسول اللہ صلی اللہ علیہ و سلم کے حق میں آپ کی صداقت کی گواہی دے گا۔
	اس کے بعد چونکہ سورۃ یوسف کا آغاز اس آیت سے ہوتا ہے جس میں قَصص میں سے بہترین قصے کا بیان ہے اس لئے اس سورت کے اختتام پر اللہ تعالیٰ کا ارشاد ہے کہ انبیاء کے جو قصص بھی رسول اللہ صلی اللہ علیہ و سلم کے سامنے بیان کئے جارہے ہیں وہ اس لئے ہیں کہ آپؐ کا دل ثبات پکڑے۔ اس میں اس طرف بھی اشارہ ہے کہ سورۃ ہود میں ان قصص کی وجہ سے رسول اللہ صلی اللہ علیہ و سلم کے دل کو صدمہ پہنچانا مقصود نہیں تھا۔

