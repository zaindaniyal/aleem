۹ ۵۔ الحشر
	یہ سورت مدینہ میں نازل ہوئی اور بسم اللہ سمیت اس کی پچیس آیات ہیں۔
	اس سورت کے آغاز میں بھی ایک حشر کا ذکر ہے اور اس کے آخر پر بھی ایک عظیم حشر کا ذکر ہے۔ پہلا حشر وہ ہے جسے اوّل الحشر قرار دیا گیا اور اس میں یہود کو جو سزائیں دی گئیں اُن سے گویا اُن کے لئے پہلا حشر قائم ہوگیا اور ہر ایک کو اس کے گناہوں کے مناسب حال سزا دی گئی۔ بعض کے لئے جلاوطنی مقدر ہوئی۔ بعض کے لئے خود اپنے ہاتھوں اپنے گھروں کو برباد کرنے کی سزا مقدر ہوئی اور بعضوں کے لئے قتل مقدر کیا گیا۔ پس یہ پہلا حشر ہے جس میں سزاؤں کا تذکرہ ہے۔ اور اس سورت کے آخر پر جس حشر کا ذکر ہے اس میں یہ بیان فرمایا کہ سزائیں ان کو ملتی ہیں جو اللہ کی یاد بھلادیتے ہیں اور پھر اپنے نفس کے سیاہ و سفید کو بھی بھول جاتے ہیں۔ لیکن ان کے علاوہ وہ بھی ہیں جو ہرحال میں اللہ کو یاد رکھتے ہیں اور نظر رکھتے ہیںکہ وہ اپنے کیسے اعمال آگے بھیج رہے ہیں ان کو عظیم الشان جزا عطا فرمائی جائے گی۔
	تسبیح کا جومضمون پہلی سورتوں اور اس سورت کے آغاز میں گزرا ہے، اب سورت کے آخر پر اسی مضمون کا معراج ہے اور وہ آیات جو ’’ھُوَ اللّٰہُ الَّذِیْ لآ اِلٰہَ اِلَّا ھُو‘‘ سے شروع ہوتی ہیں ان میں اللہ تعالیٰ کے بعض عظیم المرتبت  اَسمائِ حُسنٰی بیان فرمائے گئے ہیں اور لَہُ الْاَسْمَائُ الْحُسْنٰی کہہ کر یہ بیان فرمادیا گیا کہ صرف انہی مذکورہ  اَسماء پر اکتفا نہیں بلکہ تمام اَسمائِ حسنٰیاُسی کے ہیں۔